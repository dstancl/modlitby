<html>
  <head>
    <title>Litanie k Duchu svatému II</title>
    <meta http-equiv="Content-Type" content="text/html; charset=utf-8">
    <link rel="stylesheet" href="modlitby.css" type="text/css">
  </head>
  <body>
    <h1>Litanie k Duchu svatému II</h1>
    <p>Sláva Otci i Synu i Duchu svatému, jako byla na počátku i nyní i vždycky a na věky věků. Amen.</p>
    <ul class="litanie">
	<li>Sestup na nás Duchu svatý a utvoř si v našich srdcích příbytek. <i>Budiž veleben!</i></li>
	<li>Duchu svatý, jenž jsi s Otcem i Synem uctíván, nauč nás žít ve stálé přítomnosti Boží.</li>
	<li>Duchu svatý, jenž sídlíš v srdci Božího Syna, nauč nás poznávat tě a milovat.</li>
	<li>Duchu svatý, nauč nás žít v odevzdanosti a nezdolné důvěře v Boha.</li>
	<li>Duchu svatý, zapal v našich srdcích oheň své lásky.</li>
	<li>Duchu svatý, tajemná holubice, nauč nás chápat Písmo svaté.</li>
	<li>Duchu svatý, nauč nás správně se modlit.</li>
	<li>Duchu svatý, jenž mluvíš ústy proroků, nauč nás žít v pokoji a míru duše.</li>
	<li>Duchu svatý, ohnisko láskou planoucí, nauč nás žít moudře a trpělivě.</li>
	<li>Duchu svatý, všemi dary vládnoucí, nauč nás žít v pokoře a skromnosti.</li>
	<li>Duchu svatý, jehož pokladnice přetékají, nauč nás chápat cenu utrpení.</li>
	<li>Duchu svatý, jehož pokladnice jsou bezedné, nauč nás správně využívat drahocenný čas.</li>
	<li>Duchu svatý, z jehož pokladů neubývá, chraň nás veškeré nelásky a pýchy.</li>
	<li>Duchu svatý, jehož bohatství nikdo nespočítá, nauč nás čelit zbytečným myšlenkám a představám.</li>
	<li>Duchu svatý, dárce darů přemnohých, nauč nás vyhnout se planým činnostem a marným řečem.</li>
	<li>Duchu svatý, z jehož plnosti jsme všichni obdrželi, nauč nás mlčet i co máme mluvit v pravý čas.</li>
	<li>Duchu svatý, lásko věčná, nauč nás, abychom dávali dobrý příklad.</li>
	<li>Duchu svatý, dobroto neskonalá, dej nám vytrvalost v dobrém.</li>
	<li>Duchu svatý, sladký utěšiteli, nauč nás správně jednat s lidmi.</li>
	<li>Duchu svatý, milý duší příteli, nauč nás nikoho neposuzovat a křivdy zapomínat.</li>
	<li>Duchu svatý, světlo duši blažící, nauč nás vidět potřeby druhých, abychom nezanedbávali dobré skutky.</li>
	<li>Duchu svatý, otče ubohých, osvěcuj nás v čem chybujeme.</li>
	<li>Duchu svatý, jenž konáš v duších zázraky, veď nás bdělostí k dokonalosti.</li>
	<li>Duchu svatý, jemuž není nic tajno, nauč nás unikat osidlům ďáblovým.</li>
	<li>Duchu svatý, jenž znáš budoucnost vesmíru, pomoz nám, abychom se vymanili z područí těla, světa a ďábla.</li>
	<li>Duchu svatý, jenž znáš i budoucnost naši, svěřujeme do Tvé ochrany a péče i svoje rodiny, přátele, dobrodince a všechen lid.</li>
	<li>Duchu svatý, veď nás svým světlem, naplňuj nás svou útěchou, a uč nás žít ke slávě Boží, skrze Krista, našeho Pána. <i>Amen.</i></li>
    </ul>
    <p class="zdroj"><a href="http://www.vojtechkodet.cz/modlitby/k-duchu-svatemu/litanie-k-duchu-svatemu-ii.html">Vojtěch Kodet: Litanie k Duchu svatému II.</a></p>
  </body>
</html>
